Dilee, udep sidroe aneuk muda. 
Nanjih Banta Beuransah. 
Ayah jih sidroe raja. 
Sayang that leupah, ayah jih ban mantong abeh umu. 
Banta Beuransah ubiet lheuh nyan geupeulara le mak. 
Banta udep meularat lom pih hana so gaseh. 
Banta Beuransah ngon pomajih tinggai bak saboh jambo rap ngon pante. 
Tiep uroe Tuhan jijak u pasi jimeuen ngon anoe.
Tarek mata uroe han jipakoe le.
Bak siuroe, jipot angen bade. 
Rupari na saboh kapai teungoh meulayeue lam laot raya. 
Awak kapai nyan jimeukaoi jikeumeu jok hadiyah keu sidroe aneuk miet nyang teungoh jimeuen bak bineh pasi meuyoe seulamat nibak bade nyan. 
Rupari, Banta Beuransahkeuh aneuk manyak nyan. 
Deungon izin ngon tulong Po, awaknyan troh u pante deungon seulamat.
Awaknyan laju jipeuglah kaoci, jijok laju peng, bajee, ngon saboh jeum keu Banta Beuransah.
Lheuh jiteurimong dum hadiyah nyan, Banta Beuransah jiwoe u rumohjih. 
'Oh troh u rumoh, majih teukeuyjot that.
Pane dum hadiyah nyoe, hai nyak? 
Tanyong ma si Banta deungon peurasaan hireuen. 
Dum hadiyah nyoe geujok le awak kapai bak bineh pante, hai poma.
Awak nyan jimeukacdi meunyoe seulamat nibak bade, awaknyan jimeubri peng ngon hadiyah laâ‚¬njih keu ulon.
Singohjih, lagee biasa, Banta Beuransah jijak lom u pasi. 
Di sinan, jih jimeuen ngon anoe. 
Sigo-go, jikalon le geulumbang nyang jimeuplueng-plueng bak bineh riyeuk. 
Di teungoh laot na ureueng keumawe. 
Gobnyan aloh-alah ategeuh sabab 'an jinoe uroe tan meuteumeu eungkot sapeu lom.
Sahbat ureueng keumawe nyan geukalon Banta Beuransah teungoh jimeu'en bak bineh pasi. 
Gobnyan geuyue ngon gobnyan geumeuka'oi geubri hadiyah ala kada keu aneuk miet nyang meu'en bak bineh pasi nyan.
Lheueh nyan, banduwa awaknyan jimeuka'oi supaya meuteumeu raseuki laot. 
Awaknyan geukeumeujok meupadum boh eungkot keu aneuk miet nyang jimeu'en bak bineh pasi nyan. 
Ban jipeugah lagee nyan, teuka sikawan eungkot jipeurap laju lam jareng. 
Lheueh nyan, awaknyan jimeulayeue u pante, jimeurapat bak saboh peulabohan. 
Kareuna ka'oi bunoe, banduwa awak nyan geubri dum eungkot keu Banta Beuransah.
Nyoe le that eungkot neujok keu ulon, han sanggop ulon puwoe bandum.
Bah Kamoe nyang ba bandum eungkot nyoe.
Lheueh nyan, banduwa gobnyan geuba dum eungkot nyan u rumoh Banta Beuransah.
Tanyoe ka troh u rumoh Banta Beuransah.
Hai Cutpo, neuteurimong dum eungkot nyoe seubagoe hadiyah kamoe keu aneuk droeneuh nyan.
Lheueh geujok eungkot awaknyan geugisa teuma u kapai.
Hai nyoe rupari jithe le ureueng gampong. 
Lheuh nyan meugeumeukaodi teuk dum na ureueng meula6bt mangat le meuteumeu raseuki. 
Selaen nyan pih mangat glah dari dum bahya.
Na padum thon lheueh nyan, Banta Beuransah ka raya. 
Hai Poma, ulon that meuheet lon adu untong u keurajeuen sibrang. 
Neumeud'oa keu ulon, mangat troh ulon jak, troh ulon woe bak saboh masa eunteuk.
Akhejih poma si Banta Beuransah geupeuizin aneuk gobnyan jijak meurantoe jak adu untong u nanggroe laen. 
Banta Beuransah meurasa seudeh ate sabab ka tinggai gampong ngon poma.
Jih ka jjak u nanggroe lua.
Lam nanggroe ranto, Banta Beuransah tinggai bak rumoh sidroe ureueng meuniaga. 
Usaha niaga nyan hana that maju. 
That niet ureueng nyang meuniaga bak keudee nyan. 
Tapi, Seulawet Banta Beuransah jaga keudee, le ka ureueng nyang jak meubloe. 
Hai nyan geurasa le ureueng po keudee, teupike le ureung nyan sabab gara-gara Banta Beuransahkeuh keudee ka udep, usaha gobnyan seumaken meutamah uroe seumaken maju.
Ureueng po keudee nyan na sidroe aneuk dara, rupajih that ceudah.
Banta Beuransah pih ka geuanggap keu aneuk droe. 
Meunancit Banta Beuransah, geuanggap rumoh nyan lagee rumoh droe cit. 
Peu na tanoh kosong jeut lon tanom bak u?
Na, gata jeut neutanom bak kayee di sinan.
Hana trep Iheueh nyan geutanom teuk bak u le Banta Beuransah.
Gobnyan sabe geukeureuja 'oh watee malam. 
Sidroe jen na sajan jibantu Banta Beuransah. 
Baro padum malam mantong ka punoh tanoh kosong nyan ngon bak u.
Lheueng padum uroe, cedaga nyan geutanyong bak Banta Beuransah.
Hai Banta, peu ka gata tanom bak u bak tanoh kosong nyan?
Peu ka neukalon tanoh nyan?
Lheuh nyan banduwa awaknyan geujak keunan. 
Oh ban troh bak tanoh nyan, meuteukeyujot teuk cedaga geukalon tanoh kosong dilee ka jeut keu lampoh u.
Seula'en nibak nyan, Banta Beuransah jiteumeu peugot saboh kama keu adoejih, aneuk dara cedaga nyan. 
Banta jilakee bantu cit bak jen, ngonjih. 
Jih jilakee jen nyan jak mita meuh keu binteh kama manoe, pirak keu pageu, ngon saboh mata ie. 
Bak keurajeuen nanggroe nyan, di raja na tujoh droe aneuk inong. 
Nam droe aneuk nyan kajimeukawen. 
Sidroe teuk nyang gohlom meunikah, nyankeuh nyang tulot. 
Putroe nyan ka rame nyang meujak seuleungui, tapi hana nyang timang padra bak ate putroe.
Soe nyang troh so nyang jitulak.
Teuma so cit nyang beutoi-beutoi katueng keu linto?
Ulon hai avah, baro lon tem meunikah meunyoe na ureueng nyang jipeutoe le bungong bak jaroe ulon watee ulon peulheueh.
Raja geupeuhaba bak dum rakyat gobnyan, geubithee tiep-tiep gampong. 
Oh ka meusaho ube na aneuk muda, sang putroe geupeulheueh teuk bungong bak jaroe. 
Bungong nyan ngon izin Po jipo bak ubena aneuk muda nyang troh u meuligoe. 
Tapi, hana meusidroe pih nyang jipileh le bungong nyan. 
Jibalek lom ubak jaroe putroe sambinoe nyan. 
Wahai ayah, mantong na sidroe aneuk muda nyang goh lom trek. 
Aneuk muda nyan hana that samlakoe rupajih, udepjih pih lam seungsara. 
Aneuk agam nyan tinggai bak ujong nanggroe geutanyoe.
Ban lheuh geuleungo peu nyang jipeugah le putroe, raja geumeuhoi panglima supaya geumeuhoi aneuk agam nyan. 
Rupari nyankeuh Banta Beuransah. 
Geukirem teuk sidroe waki nyang meujak meurumpok Banta Beuransah. 
Ban treoh keunan, geupeugah laju titah raja bak Banta Beuransah.
Ban geuleungo hai nyan, Banta Beuransah geupeugah geujak sigra u meuligoe, gobnyan geuyue balek waki raja nyan dilee.
Banta Beuransah geuubah rupasgeuh lagee lutong. 
Geugrop keunoe geugrop keudeh ancong bak kayee sampoe troh u meuligoe.
Di lheuen meuligoe, that jai ureueng ka meusah6 keunan. 
Hana meusidroe pih nyang geuthee trok "lutong" nyang teungoh pajoh boh mamplam di sinan. 
Putroe raja nyan geupeulheuh lom bungong bak jaroe gobnyan. 
Bungong nyan sigra jipho uncong bak mamplam lheuh nyan jidong bak geulinyueng lutong nyan. 
Neukalon! Bungong nyan ka jidong bak geulinyung lutong. 
Meunyoe meunan lagee kaoi ulon, lutong nyan nyang jeut keu linto ulon.
Na padum trep lheueh nyan, tuan putroe geumeukawen ngon lutong nyan.
Rupari ban nam droe da putroe tulot nyan sabe geuhina rumoh tangga gobnyan, sabab geumeukawen ngon lutong. 
Bah that meunan, putroe nyan teutap geugaseh keu linto gobnyan. 
Bak saboh malam, lutong nyan jijak manoe bak saboh kulam. 
Rupari Banta Beuransah nyang teungoh geupeulaku droe lagee lutong geumanoe bak teumpat nyang geupeugot ke adoe. 
Banta Beuransah geuploh bajee lutong, geumanoe meusuka ria. 
Hana geuthee le gobnyan meunyoe tuan putroe geulum gobnyan manoe. 
Tuan putroe teukeujot raya, tahe meublek-blek mata geukalon sidroe aneuk muda nyang that leupah samlakoe rupageuh teugoh manoe bak kulam. 
Baroe geuthee le tuan putroe meunyoe linto gobnyan kon lutong, tapi sidroe banta seudang. 
Rupa lagee bintang timu, ceudah kon wayang. 
Teugrak bak ate tuan putroe meujak som bajee lutong nyang ceupakek le linto gobnyan supaya jiteupeu le da gobnyan bak meuligoe sabab ka han ek geupeuteun le ceumeu'oh ban nam droe da nyan.
Bak siuroe, 'o watee seupot, teungoh putroe bungsu teunget, Banta Beuransah geujak u kulam manoe. 
Rupari, Putroe Bungsu geupura-pura eh ngat geuteumeu jak lum linto manoe. 
Teungoh lalee linto gobnyan manoe lam kulam nyan, geupeusom teuk bajee lutong nyang geupakek le linto gobnyan. 
Watee lheueh geumanoe, meuhana teuk bajee le. 
Geumita keudeh-keunoe, hana meurumpok cit, geukalon teuk peurumoh gobnyan hinan.
Soe nyang ka cok bajee lon?
Hana ulontuan teupeu.
Na padum trep geumeudawa hinan, teuma 'oh dudoe tuan putroe geumeungaku gobnyan nyang cok bajee nyan. 
Takoh bajee nyoe keu padum boh bagi, lheueh nyan taromkeuh sibagi u lheuen meuligoe. 
Eunteuk ngon izin Allah teuneukoh nyan jeuet keu manok ngon itek. 
Gata rom lom sibagi nyang laen u mideuen, ngon izin Po teuneukoh nyan jeuet keu leumo ngon keubeu.
Putroe Bungsu geupateh peu nyang geupeugah le linto gobnyan.
Maken trep seumaken meutamah makmu udep awaknyan, sabab nyankeuh ka kaya lakoe-binoe nyan. 
Bandua awaknyan geuudep lam seujahtra.
Rupari, ubena da Putroe Bungsu ceumuru ngon ku'eh keu adoe awaknyan.
Bandum awaknyan geumeu jak poh tuan putroe.
Bak siuroe, Banta Beuransah geujak u saboh nanggroe geujak mita meuneu'en keu peurumoh, Putroe Bungsu. 
Banta Beuransah jilakee bantu bak sahbat, sidroe jen, geuyue peujeumeurang gobnyan u meurandeh laot apui. 
Ban lami tr6h keunan, sigra geujak laju u rumoh Nek Ni. 
Tapi, ngat meuteumeu meuneu'en nyan, Banta Beuransah harus geupeurumoh Nek Ni. 
Meunankeuh geukisah awaknyan meunikah duwa.
Dudoe lheueh nyan, Banta Beuransah geuteume meuneu'en nyan. 
Gopnyan meuteumeu puwoe nyan keu inong. 
Sigohlom geuwoe, geujok saboh euncien keu Nek Ni, sibagoe tanda meunyoe gobnyan geubalek lom jak kalon Nek Ni. 
Teuma Nek Ni geuamanat bak Banta Beuransah.
Bek sagai tabuka wadah meuneu'en nyan.
Lheueh nyan, Banta Beuransah geuwoe sira geume meuneu'en aneuk patong nyan.
'Oh watee geuleungo le da mandum meunyoe tuan putroe ka na meuneu'en aneuk patong, meutamah-tamah ceumuru awak nyan mandum. 
Leumah reuncana neujak khianat keu Putroe Bungsu. 
Geujok boh jambee keu adoe, tapi sigohlom nyan ka geupeutamong campli ngat geupajh le Banta Beuransah. 
Teuntee paruigeuh nyan na lam masalah. 
'Oh ka geuato reuncana bandum, geume teuk boh jambee nyan u rumoh Putroe Bungsu.
Putroe Bungsu hana teuchok ate meubacut pih keu boh jambee nyan. 
'Oh watee geuwoe linto, geuhidang laju keu Banta Beuransah. 
Ban lheueh geupajoh na meupadum boh, geurasa babah ka keueung.
Meubagoe cara awak nyan cuba, niet brok keu Putroe Bungsu ngon linto han tom na pre. 
Kadang geujok peunajoh nyang meubahya, kadang na cit ngon cara geupeutamong jarom u meuyup tika eh Putroe Bungsu ngon Banta Beuransah. 
Tapi, ngon tulong Po, hana meusaboh niet brok nyan pih nyang jeut peuceulaka Putroe Bungsu ngon linto. 
'Oh ka abeh pike, ban mandum da nyan geukirem surat meuprang keu Banta Beuransah. 
Bak akhe calitra, beureuthh prang syedara nyan.
Abeh keunuat bandum geupeuleueh, trok bak 'eleume gayep jiteubiet. 
Geumeuprang ngon peudeueng ngon seunjata tajam laenjih.
Keuneulheueh Banta Beuransah meunang lam prang nyan.
Banta Beuransah ngon peurumoh lheueh nyan geuwoe u gampong ma. 
'Oh wate troh keunan, rupari ma Banta Beuransah ka abeh umu. 
'Oh lheueh geumeukawuri keu ma jih, Banta Beuransah geubalek lom deungon Putroe Bungsu u keurajeuen peurumoh jih nyan. 
Akhejih, Banta Beuransah jeut keu raja. 
Lam jaroe gobnyan, keurajeuen nyan that meugah han ek peusa, meusyuhu ban sigom donya. 
Ubena rakyat sapeue kheuen, udep lam seujahtra ngon meubahgia.
Bak saboh seupot, si Tuah tahe jikalon Ayahjih meugamba.
Jitanyong le si Tuah, peu nyang neugamba, Ayah? 
Nyo rumoh adat Aceh, geujaweub le Ayah.
Jameun, lage nyokeuh rumoh endatu ureung Aceh.
Si Tuah jitanyong, peu rumoh Chik lage nyan cit, jameun?
Neupeugah le Ayah, jameun bak  rumoh nyankeuh neutinggai ngon Abuchik Machik.
Teuma dudo, rumoh nyan tutong, kheun Ayah.
Rumoh nyan geupeudap ngon kaye, bubong pih dari on meuria makajih bagah tutong.
Si Tuah mantong hireun jih. 
Jitanyong lom, peukeuh mantong na rumoh lage nyan lawet nyo?
Jino, ka jareung tateumeung rumoh meunan. 
Tapi, jeut ta kalon bak Museum Aceh. 
Ayah pih neupakat si Tuah keunan.
Ayah neupakat si Tuah jak kalon rumoh Aceh bak museum.
Troh bak museum, si Tuah teukeujot  jikalon rumoh Aceh teudong meugah that.
Ayah neupeugah bak si Tuah, nyokeuh rumoh Aceh nyan. 
Rumoh panggong rayek, na rinyeun, na seuramo agam, ngon na seuramo inong.
Rumoh Aceh le tameh. 
Biasajih, bintehjih pih geu-uke ngon curak bungong.
Ayah pih neupeuleumah tingkap rumoh Aceh nyang le nyan.
Na cit nyang nanjih tulak angen bak sago ateuh rumoh Aceh.
Mandum curak bak rumoh Aceh geu-uke that meusaneut le utoh wate nyan.
Rumoh Aceh pih na wareuna drojih. Na mirah, kuneng, ijo, itam, ngon puteh.
Si Tuah jitanyong lom, peu jameun ka na cet lage jino?
Wate nyan, gohlom na cet lage jino.
Jameun, cetjih geupeulaku dari alam, lage geutah bak kaye, on kaye, ngon boh kaye.
Wareuna mirah geupeugot dari on gaca, boh awe, on ranub, ngon boh pineung. 
Wareuna kuneng dari kunyet, wareuna ijo dari on seuke, wareuna puteh dari gapu, ngon wareuna itam dari daweut noh.
Rumoh Aceh geupeudap manyang lage panggong. 
Sabab jameun le binatang uteun jiimeurawoh, lage rimung, gajah, badeuk, ngon bui.
Lheuh jak kalon rumoh Aceh, si Tuah ngon Ayah jiwo ngon ate seunang. 
Si Tuah that meugrit neuk peugah bak rakan-rakan bah uroe nyo.
Uro nyo uro makmeugang puasa. 
Nek geupakat kamo jak blo sie u pasai Meugang.
Poh tujoh beungoh kamo ka troh u pasai. Lon, Ayah, Mak, Nek, ngon Dek Gam meuwet-wet ban saboh pasai ngon ate seunang.
Jai that ureung nyang meukat ngon jak blo sie keu makmeugang.
Ayah, neu-eu neuh! Ule keubeu nyan ube raya.
Nyan keuh, pakon Ayah ngon Mak meupakat Cut Kak ngon Dek Gam wo u Aceh makmeugang kali nyo, bah awak drokeuh jeut kakalon kiban hayeu wate karap puasa atawa uro raya bak gampong tanyo.
Makmeugang nyo kana yoh masa keurajeun Sultan Iskandar Muda.
Sampo jino manteng geupebut le ureung Aceh. 
Jak, tamita sie leumo nyang got meugapah keu tatagun sie reuboh.
Cut Kak ngon Dek Gam seutot Nek mantong, beh.
Bah Mak ngon Ayah nyang blo alat.
Ban troh u rumoh, Mak laju geupeuteubit barang beulanja dan geupeuduk 
di ateuh meh. 
Le that alat dapu nyang geublo le Mak. 
Lon ngon Dek Gam meupeurati cara Nek peusing sie keu geupeuget sie reuboh
Lheuh geupeusing, sie ngon gapah geurhah sampo gleh.
Lheuh nyan geupaso lam beulangong tanoh.
Pakon lam beulangong tanoh, Nek? Kon na beulangong beuso?
Tamagun ngon beulangong tanoh, rasa hana meu-ubah, be hana gadoh, lom pih leubeh alami.
Sira ngon i boh me keu peumangat ngon peugadoh be hanyi bak sie. 
Meunyo hana boh me, boh kuyun pih jeut.
Lheuh nyan, Nek geupeugot alat tagun sie reuboh khas Aceh Rayek. 
Cut Kak, tulong bot beulangong nyan bah Nek peuduk u dapu. Beuleuheun, beh.
Biasajih, meunyo le sie, Nek reuboh bak dapu kaye. 
Aso sie-jih leubeh harom, lumpok pih bagah. 
Go nyo sie-jih nit, tatagun bak komphor mantong, beh.
Apui dari kaye leubeh seuum nibak apui dari komphor.
Maken le tapaso kaye, maken rayek hu apuijih.
Tapi, meunyo tamagun ngon komphor hana itam punggong beulangong.
Beulangong geutop le Mak bah bek jitubit wap seuum.
Geupeugah le Mak, wap seuum nyankeuh nyang peumasak sie. 
Maken krap teutop maken got.
Meunyo tamagun ngon beulangong tanoh trep bacut seuum.
Meunyo wate ka seuum, leupi pih trep. 
Beulangong tanoh trep jikeubah seuum.
Bek mat-mat beulangong nyang di ateuh dapu, tutong jaro Dek Gam eunteuk.
Kalon keuno! Nyo siejih ka ubeut, kuahjih pih ka meube mangat.
Mangat that be, Cut Kak ka deuk, Mak.
Meunyo ka ju, ka jeut taple cuka jok. 
Cuka nyo khas Aceh Rayek. 
Nyokeuh resep rahasia sie reuboh jeut keu lumpok ngon mangat that
Ayah troh u dapu lheuh geutube sie reuboh nyang mangat.
Lon ngon Dek Gam bantu Mak peuidang sie reuboh bak meh.
Kamo pajoh bu cot uro kuran that. 
Dek Gam galak that sie reuboh.
Lon pih galak, lon galak rasa keueung meujampu masam.