Alhamdulillah Tuhanku Rabbi, tuhanku gani sifeuet lon puja, deungon ilham hate nurani, beu ek Allah bri neupeutroh pinta.
Deungon mukjizat Muhammad Nabi, beu roh lon rawi karangan raja, deungon beureukat Meukah Madinah, deungon apuah bandum eelia.
Deungon keuramat hijer aswad, deungon beureukat bandum ulama, kareuna ulon han jeuet seumurat, hate han mangat jaroe meugumpa.
Dak keunong harah han keunong pakhok, han ek meusantok bungong lon rika, adat jeuet lon sok han keunong lon rok, han keunong pakhok ulon meurika.
Gunong nyang manyang kareueng meutajok, di dalam pawok aneuk kleueng tapa, kareuna sabab hate lon brok, han ek meupakhok lon karang haba.
Peue lom lon pike hate han teutap, kareuna sabab hana beulanja, hutang geutunggee sangat meukarat, hana meung siat pih nyang na reuda.
Mata lon seupot geulunyueng tuloe, kareuna kamoe sangat that tuha, gaseh syeedara keu ulon sidroe, akan ulon nyoe ureueng nyang hina.
Pasi Meunaro geulumbang meutak, pasi Lhok Bugak geulumbang tuha, kareuna ulon hate that rusak, tamse beuruak gadoh lam paya.
Gunong gle jungko batee meudolang, di gunong Pisang kubu eelia, han pat lon kheun droe sabab meudagang, hana soe sayang hana syeedara.
Ulon nyoe mise cicem teureubang, u gunong hitam jikeumeung gisa, sigala nanggroe mita makanan, meunan lon tuan wahe adekda.
Gunong Cut Putu na batee mirah, Gunong Seulawah tanoh ceumpala, habeh ulon jak jeueb-jeueb dairah, nyang na meung susah didalam dada.
Gampong Lam Ujong geupula bungong, sinyak koh reunong cabeueng meureuya, timu ngon barat baroh ngon tunong, hana soe tanyong kamoe that hina.
Di gob pih na gasien meuseukin, kon lagee ulon hana sapeue na, nyankeuh sabab ulon hinaan, di lon bak rakan kureueng meulia.
Bak lon duek-duek lon poh beurakah, roh ulon peugah calitra raja, oh geudeungo le ureueng nanggroe, bak lonteuh nyoe geuyue meurika.
Ulon kheun han jeuet han geutem pakoe, geuyue bak kamoe keunarang bunga, teuma oh lheueh nyan ulonteuh karang, meuyub ngon manyang ulonteuh kira.
Kureueng meupakhok meuantok kalam, sabab lon tuan ileumee hana, daweuet pih pucat keureutah pih brok, kalam pureh jok padum na rupa.
Lon keumeung jak bloe beulanja lon tan, geubri le rakan sidroe nyang hawa, oh na keureutah lon cok ngon kalam, lon cu oh tajam pureh jok tuha.
Keupeue adek jroh keureutah puteh, kalam beureuteh hana got rupa, teutapi lon kheun han meuho salah, daweuet keureutah ngon ureueng rika.
Tameung kheun puteh pih hana teuntee, takheun keulabee pih hana rupa, teuduck haba nyoe dilee sikeujab, nyang po hikayat ulon calitra.
Dalam mukim Lhong gampong Lam Juhang, teungku abdurrahman nyang po calitra, sinankeuh teumpat daerah makam, nyampang bak nyampang na gob pareksa.
Oh noe keuh habeh haba khuteubah, panyang sileupah han ek takira, lon peuduek oh noe nyoe saboh kisah, jinoe lon peugah laen calitra.
Karangan baro ulonteuh peugah, beuna ngon salah ulon peuhaba, tatot naleueng tutong keureuleh, haba ka habeh laen lon mula.
AMMA BAKDU adoe boh hate, jinoe lon rawi aceh kafe prang, masa sulotan muhammad daud, hana lon seubut nama di uram.
Pada masa nyan raja that ade, hana ngon sabe hukom that seunang, meuneukat murah raja that ade, are pih sabe nibak timbangan.
Sigeunap uroe kapai jiteuka, jak meuniaga nanggroe sulotan, ureueng cina ngon kapai bumboe, barangri uroe troh kapai dagang.
Nanggroe Aceh di Kutaraja, keunoe u daya nanggroe keuluang, hingga meusyeuhu sigala raja, troh u ierupa nama meuguncang.
Teuma teupike Raja Beulanda, pulo sumatra lon keumeung jak prang, meunan ka leumah di dalam dada, raja beulanda jiek guransang.
Jipeuduek pakat ngon balatandra, pulo sumatra jikheundak guncang, raja koning masa nyan raja, sangat that kha hana ngon lawan.
Oh sare habeh bandum meusapat, masa nyan deelat phon buka kalam, geutanyoe bandum jinoe tamuprang, pakri ban padan dum sikalian.
Bangsa Reusiden ka dengon Uboh, tatimang bak jroh haba lontuan, jinoe tajak u kutaraja, rakyat taba deungon seureusan.
Padum na rakyat nyang na kuasa, cuba takira wahe kapitan, teuma jiseuot sabda bak raja, limong ribee sa sidadu sajan, teuma oh lheueh nyan laen takira, tame ngon tandra meuribee kuyan.
Habeh pakat ureueng beulanda, aceh sumatra ulon karangan, keu ureueng aceh ulon calitra, tango syeedara ulon peugah ban.
Bandum ka seb alat sinyata, geupreh beulanda pajan troh datang, abdul risyad nyang peugah haba, ayat neubaca peureuman tuhan.
Nyankeuh he po bak tapike, peureuman rabbi hana reuda, sibarangkasoe jak prang sabi, dudoe tuhan bri balah syeuruga.
Dalam syeuruga nekmat han sakri, budiadari geubri keu gata, budiadari tadeungo lon kheun, na tamse buleuen limpah cuaca.
Mise ceureumen kulet dibadan, soe-soe nyang pandang silala mata, watee geutanyoe tamasok lam prang, bandum gata nyan lam syeuruga.
Rata bak jaroe deungon bee-beewan, bandum neupeutron dalam syeuruga, ureueng nyang syahid dalam prang sabi, budiadari keunan troh teuka.
Seureuta deungon meurungkhom-rungkhom, han jeuet takalon meutarek hila, deungon peukayan bandum bak asoe, han peue peurunoe aneuk syeuruga.
Nyankeuh he po ulon peurunoe, bandum geutanyoe soe nyang hawa, haba ulon nyoe bukon beurakah, lam kitab allah ulon cok rika.
Soe nyang han pateh peureuman Allah, dudoe neukeubah dalam neuraka, ureueng nyang syahid dalam prang sabi, ureueng nyang han le keunong pareksa.
Tamong syeuruga ngon seunang hate, hana le titi ngon padang mahsya, barangkasoe jilawan kafe, ngon suka hate masok syeuruga.
Laen nibak nyan han ek lon peugah, karonya allah azza wa jalla, soe nyang muprang kareuna allah, bek ube drah kareuna donya.
Ngon seunang hate talawan sitree, ikot panghulee deungo rabbana, teuma jiseuot sigala rakyat, bandum mupakat geusyik panglima.
Uleebalang lhee jinoe lon peugah, adoe meutuah lon seubut nama, di dua ploh nam na teuku cut oh, di teungoh lhee ploh syeh ulama.
Dua ploh dua Panglima Polem, nyang peuek peutren duli baginda, uleebalang lhee nyang seuon titah, bube peuneugah hana meutuka.
Meunyo ngon kafe asoe jahannam, bandum talawan cut deungon raja, uleebalang lhee jinoe mupakat, abdul risyad nyang jaweueb haba.
Jinoe geutanyoe jadeh tamuprang, bandum sibarang tapeuget kuta, tacok beulanja sigala nanggroe, ladom sikatoe ladom sibara.
Bak inong balee tacok sigupang, sianeuk deureuham nyang ladom pih na, cukop beulanja bandum sinaroe, geupeuget jinoe kuta kuala.
Oh habeh leungka kuta Reuntang, ngon kuta dalam bandum simua, teuma oh lheueh nyan bandum jiriwang, dum sibarang habeh jigisa.
Uleebalang lhee droe nyang bri atoran, jinoe tariwang u rumoh tangga, aneuk peurumoh tajak peuteuntee, bak keunong lagee tapeugah haba.
Oh lheueh nyan teuma rakyat jiriwang, bandum pulang u rumoh tangga, oh ban sare troh geuwoe u gampong, yoh nyan meukalam geupeugah haba.
Tadeungo he judo badan, gaki ngon tangan lon taboh gaca, ulon jinoe lon jak u pasi, lon lawan kafe asoe neuraka.
Watee na tuah he judo badan, lon teumeung riwang adoe bak gata, jakalee han he bungong riwat, uroe akherat tameungieng mata.
Wasiet ulon adoe meutuah, nyang teugah allah bek takeureuja, bek tapubuet nyang teugah tuhan, tameukawen bandum teuh rata.
Paleuet talinteueng uroe ngon malam, beue ek lon riwang woe bak gata, keu lon hai adoe bek le taingat, keudeh meusapat u padang mahsya.
Meung tan tapubuet nyang teugah Allah, sideh lon preh kah bak krueng kalkausa, oh ban jideungo sabda bak lakoe, dum ureueng binoe tijoh ie mata.
Titek ie mata ile bak hidong, ho lon jak lon he ya rabbana, lom ngon aneuk na dua boh, peue jipajoh oh hana gata.
Ulon he judo ulon jak sajan, bah le talawan kafe beulanda, teuma geuseuot le ureueng agam, bah ulon tuan dilee lon cuba.
Talakee doa uroe ngon malam, beuek lon lawan asoe neuraka, beu troh ulon woe bak gata intan, ngon tulong tuhan nyang bri kuasa.
Di ureueng binoe hana le kalam, teutap sinan hana le haba, cukop saree dum sikeulian, gaki ngon tangan ka geuboh gaca.
Na tujoh uroe teutap digampong, teuma lom geutron u kutaraja, masa nyan jitron rakyat ka hitam, dalam blang padang peunoh simua.
Han ek soe peugah laksa ngon ribee, uleebalang lhee nyang boh dapeuta, oh sare troh bandum meusapat, abdul risyad nyang buka haba.
Pakat bentara deungon keumangan, seureuta sajan rakyat meulaksa, abdul risyad lom neumeukalan, peureuman tuhan lom ka neubaca.
Wa ma qadrun laha haqqa qadrihi, peureuman rabbi oh nan saja, qala qada bandum bak tuhan, geutanyoe insan bandum teurima.
Nyoe ulon peugah sigala rakan, watee talawan bek pura-pura, udep ngon mate ka grak bak tuhan, nyang bri beukasan allah taala.
Masa panghulee Nabi Muhammad, neusuroh umat tamong agama, soe nyang han ikot masa nyan neuprang, mise meulawan ngon raja jaba.
Meunan geutanyoe jinoe tamuprang, ikot janjongan deungon ambia, habeh ngon pakat cukop ngon padan, yoh nyan neusalen bandum panglima.
Geubri peudeueng ngon seunampang, laen nibak nyan bajee ngon ija, ladom geubri siluweue aceh, pangkat nyang leubeh siluweue sutra.
Geubri ngon bajee sukaleuet mirah, bukon le gagah bak prang geungaza, teuma geubri deungon seunampang, ban lakuan geusyik panglima.
Ladom geubri beude mupatok, ladom geujoh keumurah raya, ladom geubri beude meudapu, ban nyang laku seunalen raja.
Oh sare hase dum sikeulian, pada masa nyan teubiet kuala, limong droe ureueng utoh teumimbak, bak nyang geutakat hana meuriba.
Nama nyang sidroe Tok geusyik Balon, keudua geukheun tok pang po kaha, teuma nyang keu lhee panglima ahmad, teuma nyang keupeuet teungku nyak musa.
Teuma keulimong Tok geusyik Meugat, bak nyang geutakat hana meuriba, lagi beurani meutamah kuat, hana meung bacut nyang na gli-geunta.
Sigala kuta jinoe ka sarat, ka peunoh rakyat deungon panglima, ureueng iseulam lon peuduek siat, ulon riwayat kafe beulanda.
AMMA BAKDU wahe boh hate, keu ureueng kafe ulon calitra, raja kuning teuma tanyong kri, sidroe yahudi jiboh panita.
Lagi alem hana ngon lawan, bak undang-undang hana meuriba, khueng deungon ujeuen habeh jituban, utoh that jifam surat kutika.
Bandum keureunen seureuta jeundran, laen nibak nyan han ek takira, oh sare habeh bandum meusapat, raja mupakat deungon panita.
Padum na kapai meu beurangkat, padum na rakyat sidadu taba, tuan panita jinoe jipeugah, kapai sireutoh tuanku taba.
Teuma oh lheueh nyan laen taingat, taba ngon rakyat limong ribee sa, cukop ngon pike sabe ngon pakat, yoh nyan beurangkat raja beulanda.
Uroe tujoh blah bak buleuen Muharam, yoh nyan beurjalan raja beulanda, uroe seunanyan jitot meuriam, meunan surohan nibak panita.
Oh sare meusu bandum meuriam, lagee ka karam nanggroe ierupa, uroe teungoh cot cuaca padam, asab meuriam ngon asab lila.
Peunoh ngon rakyat didalam kapai, jikheundak jak prang pulo sumatra, jitarek saoh jicok keumudoe, jeumeurang jinoe lam laot raya.
Na peuet blah malam ka deungon uroe, oh jicre nanggroe banda ierupa, didalam laot bicah geulumbang, takalon tihang tamse bak nala.
Nyang ladom puteh nyang ladom hitam, meukawan-kawan lam laot raya, kuneng ngon ijo jitarek alam, takalon bangon mirah simua.
Na peuet blah uroe ka deungon malam, sampe he tuan u pulo ruja, ladom jijak u nanggroe ambon, nyang ladom jitron u babah rawa.
Ladom jijak u Banyuwangi, ladom titi u krueng lanja, ladom jijak u nanggroe bandong, ladom jitron pulo makasar.
Ladom pioh nanggroe Seumarang, ladom tuan u surabaya, teuma nyang ladom nanggroe beutawi, jikheundak titi pulo sumatra.
Umu lhee uroe sinan jipioh, jitarek saoh nyang ka jibungka, takalon jijak kapai sireutoh, takalon jibloh lam laot raya.
Ladom jiteuka u Beungkulu, ladom he teungku u nanggroe guha, jiminah sinan keunong u padang, ka rab troh datang u kutaraja.
Jiminah sinan keunoe Lhok Aceh, nyoe baro jadeh keumeung jeuet bahya, ladom tamong ret aroh cut, ladom sujud ret aroh raja.
Bandum dalam lhok kapai meutabu, hana jeuet taeu rame lagoena, kapai ka peunoh didalam laot, tihan ka seupot bagoe bak nala.
Jilhom ngon sach jipeh ngon geundrang, le that macam kafe ceulaka, ureueng iseulam teuma mupakat, abdul risyad nyang peugah haba.
Wahe syeedara sigala tuan, pioh he rakan goh na kutika, oh neungo narit abdul risyad, sigala rakyat asoe meugeumpa.
Uleebalang lhee jinoe mupakat, seureuta rakyat deungon panglima, uroe seulasa oh poh dua blah, masa nyan leumah keunong kutika.
Tok Geusyik Balon nyang pasang nubat, kalam beureukat bak ureueng tuha, seureuta deungon meuucap syahdat, pujoe hadarat tuhan nyang asa.
Neumat ngon tunam neupasang nubat, bak nyang geutakat hana meuriba, seureuta neukheun deungon bismillah, wahe ya allah neutulong hamba.
Droe neuh sidroe nyang eu nyang papah, kaphe beudeuah neubri bak pana, oh neupeulheueh raja meuriam, jikoh le tihang kapai beulanda.
Teuma geupeulheueh lada sicupak, suara meusak lam awan miga, teuma geupeulheueh ngon putroe ijo, tihang teupuro kapai beulanda.
Sigala rakyat meungucap syuko, azzal ghafuru neutulong hamba, sideh di laot meuriam jitot, suara leusoh lam awan miga.
Aneuk meuriam tamse ujeuen toh, han tom le tangkoh bandua tandra, sinan didarat pih hana teudoh, takalon geucoh meuriam lila.
Hana teudoh uroe ngon malam, masa nyan ka prang ya sale ala, beude dilaot pih hana reunggang, bumoe meuguncang meugisa-gisa.
Nyang didarat pih hana teudoh, tamse guroh meunan upama, mate kafe han ek soe peugah, malingkan allah nyang thee sibeuna.
Eungkot dilaot mangat that hate, teuka raseuki allah karonya, ie dalam labt ka habeh ceukoe, yee deungon paroe jimeukeureuja.
Ureueng Iseulam bandum seulamat, adat na syahid sidroe ngon dua, bak uroe tujoh ureueng nyang muprang, dua boh karam kapai beulanda.
Panglima Ahmad ngon Datok Balon, seureuta deungon teungku nyak musa, yoh nyan neupeulheueh lada sicupak, boh ka jilantak ateueh beulanda.
Nibak keumudoe yoh nyan neutimbak, masa nyan rusak kapai beulanda, kapai sireutoh meuhayak-hayak, oh ban neutimbak le teungku musa.
Teuma neumarit Abdul Risyad, peuingat rakyat bandum simua, meuucap zike bek teudoh-teudoh, ngon tapoh musoh asoe neuraka.
Tapujoe Allah deungon Muhammad, beuek seulamat rakyat lam donya, laqad ja akum bek reunggang-reunggang, tapujoe tuhan nyang bri kuasa.
Tok Geusyik Bugeh nyan jira hitam, neumat ngon tunam neutimbak meujra, oh ban jimeusu nyan jira hitam, udalam awan jibaplueng taga.
Kapai Beulanda meulinggang-linggang, keunong seunampang bak ureueng tuha, nyang didarat pih hana teudoh, boh beureutoh ube-be raga.
Hana sinyawong nyang na jipioh, hana teudoh meung sikleb mata, jinoe didarat pih han peue peugah, subhanallah han ek soe kira.
Masa nyan kafe na meunyum ugah, rakyat bahrullah hate ka liya, masa nyan kafe meunyum teumakot, yoh nyan jisurot u pulo bunta.
Bentara peukan teuma kheun meunoe, pakon kaboh droe asoe neuraka, pakon han kaek bak troh u sagoe, pakon kaboh droe u pulo bunta.
Ladom ulikot pulo Lampuyang, nyang le that kapai u pulo bunta, ladom lam aroh pulo tamuprang, bandum ka jitron u laot raya.
Muwoe kisah ureueng Iseulam, dum sikeulian didalam kuta, oh troh bak watee bandum seumbahyang, agama tuhan hana neulupa.
Umu lhee uroe prang ka teudoh, kafe jipiyoh dilaot raya, hingga sampoe bak uroe tujoh, lom meugucoh leubeh bak nyang ka.
Jipeulheueh beude na tamse guroh, boh beureutoh sagoe beulanda, ureueng iseulam pih hana pioh, takalon geucoh raja peunawa.
Rakyat that rame tunong ngon baroh, wahe teungku beh hana ngon peusa, tok geusyik balon pasang meuriam, aneuk didalam ube-be raga.
Teuma neupasang geumpa tujoh, kafe lam aroh le that binasa, sigala eungkot bandum keunan troh, u dalam aroh raseuki ka na.
Di laot darat hana soe piyoh, masalan guroh geulanteue teuka, lada sicupak lon ka beureutoh, na dua reutoh kafe binasa.
Maken that beungeh sirimueng pajoh, na tamse guroh jipeulheueh lila, teungku nyak musa yoh nyan teumimbak, tok geusyik batak yoh nyan meuhaba.
Oh ban meukeutum taleungo lantak, tok geusyik batak yoh nyan meuhaba, sabab neukalon kafe le rusak, tok geusyik batak beurakah buta.
Nyan na karasa he geulanteue tak, peue han kapeusak babah kuala, na mangat katheun boh beude seudoe, mangat habeh troe eungkot simua.
Mangat ka tukri laba ngon rugoe, keunoe tapeutoe he buya seuba, sigo neupeulheueh sigeumpa tujoh, na dua reutoh kafe binasa.
Masa nyan beude that meugeurupoh, laot pih tangkoh darat pih gura, ureueng iseulam sidroe tan ugah, kafe beudeuah le that binasa.
Ie nyang puteh di teungoh aroh, eungkot pumajoh bandum simua, ureueng iseulam bandum that sunggoh, hana geupiyoh beude geumeujra.
Putroe ijo yoh nyan neupasang, neumat ngon tunam le teungku musa, suara leusoh u dalam awan, dua boh karam sigo neumeujra.
Rakyat dum mate oh beukah kapai, ladom tinggai dalam ie raya, eungkot jiteuka meuribee reutoh, jijak pajoh kafe beulanda.
Masa nyan eungkot lakee bak Tuhan, ureueng iseulam neubri sijahtra, meuriam kafe yoh nyan jikarat, habeh teubapot sigala junga.
Boh beureutoh meuikot-ikot, takalon ka srot bube-be raga, bit pih meunan sidroe tan hayut, hana teumakot meung bube seuma.
Meuucap zike deungon seulaweuet, neupujoe makbut tuhan nyang asa, beude meuriam pih hana teudoh, takalon keuh lheueh meutimpa-timpa.
Kafe Beulanda pih hana lawan, takalon macam beude jimeujra, oh seupot donya jibeudoh asap, laot ngon darat sabe that tandra.
Sideh meuleugum sinoe meulungkop, takalon keuh meuk jipo lam hawa, hana teumakot sigala rakyat, sabab that kuat jalan agama.
Ngon tulong Allah meulimpah kudrat, neubri seulamat sigala hamba, teuma neumarit abdul risyad, teungku neumarit ngon rakyat dum na.
Geutanyoe bandum jinoe takarat, leupah that meugriet kafe ceulaka, tujoh boh kapai nyang ka meulungkak, kuasa hon hak tuhan nyang asa.
Tujoh boh kapai masa nyan karam, ureueng iseulam sangat guranta, tango lon peugah kafe nyang karam, ladom pawoh cang ladom yee seuba.
Tok Geusyik Balon neumat ngon tunam, seureuta sajan teungku nyak musa, tok geusyik bugeh ngon geusyik ahmad, masa nyan neumat tunam neumeujra.
Teuma neubeudoh Tok Geusyik Batak, bak nyang neutimbak hana meuriba, oh ban sare lheueh lada sicupak, bandum meuhayak kapai beulanda.
Kapai sireutoh tujoh nyang ka lham, kuasa tuhan azza wa jalla, yoh nyan jisurot u laot hitam, ureueng iseulam sangat guranta.
Hana meung saboh tinggai disinan, habeh jiulang u laot raya, umu lhee buleuen sinan jimuprang, teuma jiriwang nanggroe ierupa.
Hana meung saboh tinggai disinan, bandum jiriwang habeh jigisa, muwoe kisah ureueng iseulam, oh leupah riwang kafe cilaka.
Sigala rakyat hate that seunang, uroe ngon malam hate that suka, hana neupioh baca kuruan, lakee bak tuhan beugadoh bala.
Muhammad Daud nama sulotan, pada masa nyan teubiet kuala, deungon peudana meuntroe azimat, laen nyang rakyat limong ploh dua.
Ili u pasi jak kalon rakyat, neubri horeumat salen panglima, rakyat panglima ngon uleebalang, dan sikeulian neusalen rata.
Oh ban leumah geueu sulotan, ceupeh canang prang deungon nugara, masa nyan rakyat teudon, meureuntang, ya nyan meukalam syiah ulama.
Jaroe siploh yoh nyan meulayang, ampon jonjongan ngon haram meulia, kafe hana le habeh jiriwang, ureueng iseulam tulong rabbana.
Tujoh boh kapai tuanku nyang lham, rakyat di dalam habeh yee seuba, teuma tron sabda nibak sulotan, yoh nyan meukalam meukuta donya.
Insya Allah ngon tulong Tuhan, geutanyoe bandum bek reuya-reuya, lheueh nyan neusalen sigala rakyat, ban nyang babat geusyik panglima.
Yoh nyan meusabda meukuta deelat, sigala rakyat dum geuyue gisa, tinggai disinan nyang ladom rakyat, sajan po meugat soe jaga-jaga.
Umu lhee uroe neuwoe u teumpat, keunoe meusapat kuta kuala, ureueng disinan jiwoe u teumpat, meunan he sabat bak geucalitra.
Ureueng Iseulam lon peuduek siat, ulon riwayat kafe nyang gisa, jitarek saoh lingkang taloe klat, yoh nyan teurangkat nanggroe ierupa.
Hana jipiyoh uroe ngon malam, peujam daratan ka saffan-saffa, dua ploh uroe dua ploh malam, sampoe he tuan nanggroe ierupa.
Oh sare leumah kapai jiriwang, dum sikeulian jak ampeueng tandra, lheueh nyan jiteumpoh teuma u darat, yoh nyan rame that rakyat beulanda.
Oh malam uroe jimeuduek pakat, jimeusyeewarat jitanyong haba, di raja kuning yoh nyan meukalam, pakri ban bangon pulo sumatra.
Keurunen Uboh yoh nyan meukalam, tuanku ampon kon pura-pura, pulo sumatra baro lon riwang, kon wayang-wayang he po meukuta.
Tujoh boh kapai tuanku ka lham, keunong meuriam ureueng sumatra, meung hana meukri han ek talawan, bukon le tungang ureueng sumatra.
Raja Kuning jinoe meukalam, jimeuhei yoh nyan deungon panita, tuan panita jinoe jipeugah, pakri tailah aceh sumatra.
Teungku Yahudi disinan sajan, tango lon kheun ban lakuan rupa, bula mata badan seureuloe, takalon bagoe kon manusia.
Janggot jih raya na bube eumpang, boh hidong panjang na bube raga, kalam bak raja yoh nyan jiseuot, jaroe jibeuot ateueh jeumala.
Ampon tuanku raja nyang meugah, ulon meutanggoh siuroe dua, umu lhee uroe tuanku lon fam, lon undang-undang ulon pareksa.
Oh troh tanggoh tuanku ampon, teuma ulon kheun sibarang haba, raja seuot hana salah, ban peurintah teungku bak gata.
Panita Yahudi yoh nyan jiriwang, pada masa nyan jimasok tapa, surat jipeuduek di keue hadapan, yoh nyan jipandang surat keutika.
Habeh jikalon bandum lam surat, laot ngon darat bandum simua, bak kayee lam gle habeh jibileueng, bak bumoe naleueng habeh jikira.
Buleuen ngon bintang habeh jiireng, khueng deungon ujeuen ka meuoh hingga, teuma jiteubiet dalam tapaan, pada masa nyan jideelat raja.
Oh sare troh yub peudana seumbah, jaroe dua blah ateueh jeumala, ampon tuanku syahi beudeelat, tuah raya that aceh sumatra.
Sibak bak kayee diteungoh alam, tuah disinan he po meukuta, lom dua krak treuk raja meuriam, meung ek gadoh nyan talo ngon kuta.
Raja Kuning jiseuot meunoe, bak le bagoe ilah tamita, tamita ilah ret taprang nanggroe, laba ngon rugoe bek that takira.
Teungku Panita lom neukheun meunoe, seureuta jaroe ateueh jeumala, teutapi talo sikarang jinoe, oh akhe dudoe jiharo-hara.
Meuteumee susah akhe komdian, jiteuka jeupang pulo sumatra, bandum seudadu deungon seureusan, dum sikalian ngon tuan beusa.
Habeh jirante inong ngon agam, jiboh lam panggang kawom beulanda, sukee ambon deungon meunado, meunan cit laku ji azeueb seksa.
Di ureueng Jawa hana peue daleh, ngon ureueng aceh jimeusyeedara, nyang get tuanku jinoe bek taprang, kon wayang-wayang aceh sumatra.
Oh ban jideungo habaran meunan, mirah padam jipeu ek bisa, jiseuot sikrak haba yahudi, bek tapeukeuji raja beulanda.
Kon lon peu keuji meukuta nanggroe, laba ngon rugoe ulon peu haba, raja kuning beungeh hana ban, jicok seunampang jipoh panita.
Yoh nyan Panita meungucap syahdat, malaikat maot keunan troh teuka, panita mate pada masa nyan, karonya tuhan asoe syeuruga.
AMMA BAKDU lon peuduek kisah, jinoe lon peugah laen lakuan, raja kuning rakyat dum jikrah, subhanallah ayo he rakan.
Sigala rakyat rame that teuka, nanggroe lerupa meuguncang-guncang, bangsa leteunan han ek soe kira, nyang le that teuka bangsa komandan.
Kawom raseuden nyan deungon Uboh, bandum habeh troh keunan u dalam, laen nibak nyan han ek soe peugah, adoe meutuah meukawan-kawan.
Oh sare troh keunan meusapat, yoh nyan mupakat dum sikeulian, na sidroe sinan nyang ureueng arab, nama geuh leungkap abdur rahman.
Nama Habib meunan geupeugah, adoe meutuah bijak han lawan, abdur rahman yoh nyan neuseuot, jaroe jibeuot meulayang-layang.
Ulon tuanku neuba u Aceh, mangat ulon koh kayee geulumpang, neubri ngon rakan tuanku dua, oh troh bak raja tayue iseulam.
Supaya harap raja meukuta, lam pusat lila neuyue boh labang, raja kuning jideungo haba, mangat that rika bak jiboh padan.
Tujoh blah buleuen kamoe meung bungka, lheueh nyan neuteuka meukuta alam, cukop sabe pike ngon haba, raja beulanda yoh nyan meukalam.
Meung ka meunan tapeugah haba, nyoe keuh gata nyang koh geulumpang, lon bri ngon gaji ban lhee droe gata, dua reutoh rupia dalam sibulan.
Tamita lagee tatipee daya, daya upaya dum sikeulian, jinoe lon peugah teuma di gata, oh troh bak raja tajak iseulam.
Kutika teuma dalam prang raya, lam pusat lila tapasoe labang, abdurrahman meunan meuhaba, padahai masa aceh kafe prang.
Raja Kuning yoh nyan meuhaba, jiyue bungka saboh kapai prang, oh ban jicre nanggroe ierupa, laot raya ka jijeumeurang.
Uroe ngon malam peulayeue behtra, u kutaraja jinoe ka datang, ureueng nyan ihee droe lon peugah teuma, nyang dipeurtama abdurrahman.
Panglima Reubee nama Nyang dua, nyang keu lhee teuma nyan keuh pang tibang, kapai pih ka troh u pulo ruja, aceh sumatra jinoe ka datang.
Habib jikeubah di Ujongpuneu, nyang dua geukheun kuala tibang, oh lheueh jikeubah ureueng nyan ihee droe, di jih ka jiwoe kapai jiriwang.
Lon peuduek kisah keu kapai gisa, ureueng nyang tiga ulon karangan, untong di habib ulon calitra, tango syeedara ulon karangan.
Beungoh ngon uroe teubiet ngon faja, neukalon rupa ureueng nanggroe nyan, kupiah puteh seureuban sutra, mise eelia takalon macam.
Sinan teuduek yub kayee raya, susah lagoena han jeuet meukalam, di ureueng aceh marit basa droe, nyang na meung jaroe meulayang-layang.
Bandua si hana jeuet basa, teuma meuhaba ureueng nanggroe nyan, seureuta geutanyoe pane ban teuka, dilee nyang ka han tom lon pandang.
Sideh dilanget ulon ban teuka, ka darohaka ulon bak syeetan, jaroe ubak pruet peugah deuk raya, raseuki hana ka padum malam.
Teuma ureueng nyan sinan neugisa, ubak peutua neujak peugah ban, oh ban meuteumeung ngon teungku sagoe, seureuta jaroe neupeugah rantam.
Ampon he teungku guree di kamoe, jeh pat na sidroe eelia tuha, teutapi bacut hana jeuet basa, pakri ban daya ret tameukalam.
Seureuban puteh kupiah sutra, raseuki hana ka padum malam, teuma di teungku susah han bagoe, sinan na sidroe teungku usman.
Kareuna gob nyan bandum jeuet basa, neukheun le sigra keunoe yue datang, teuma oh lheueh nyan jijak le sigra, bak rumoh tangga teungku usman.
Oh ban sare troh bak Teungku Sagoe, ka jihareutoe sigala macam, teungku usman neubeudoh jinoe, bak teungku sagoe jinoe sikarang.
Lheueh nyan beudoh ureueng nyoe tiga, ubak eelia jinoe ka datang, oh ban sare troh jimubri saleuem, salam alaikum he ureueng datang.
Seureuta deungon jaroe jibeuot, teuma jijaweueb alaikum salam, teungku neumarit ngon basa arab, neutanyong pat pane ban datang.
Teuma jiseuot ban tron di langet, suroh hadarat keunoe lon datang, teutap dum nan hana le haba, teuma neugisa sajan ureueng nyan.
Oh ban sare troh ubak meunasah, sinan neukeubah uroe ngon malam, geubri kanduri deungon seudeukah, peue nyan na mudah karonya tuhan.
Oh seupot uroe jiteuka sinja, bang pih raya hana ngon lawan, suloh nyang akhe rateb that sunggoh, bak talo aceh meunan pintaan.
Ureueng Iseulam hate that suka, ka na eelia neubri le tuhan, teuma oh lheueh nyan na padum masa, meuthee bak raja keudeh u dalam.
Basa pih ka jeuet pada masa nyan, teungku usman sunggoh ajaran, oh ban meuthee keudeh bak raja, teuma neuyue ba ubak sulotan.
Eelia Tuhan yoh nyan ka neuba, ubak meukuta raja pilehan, oh ban sare troh hadapan raja, jinoe pareksa pane nyan datang.
Pat bu nanggroe peue saleh bangsa, peue saleh teuma nyang geurasi nan, teuma jiseuot said meukuta, ulon ban teuka di langet manyang.
Ulon gampong di nanggroe Mekkah, rasulullah bangsa lon tuan, ulon bangsa saidina ali, nama geurasi habib abdurrahman.
Ulon tron keunoe karonya Rabbi, meukuta duli neuyue peutimang, sabab nanggroe jiprang di kafe, meung hana meukri han ek talawan.