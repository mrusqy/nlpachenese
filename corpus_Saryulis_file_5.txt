tujoh boh isem that mulia.
Ibnu Abbas po riwayat, jeut keu ubat raja peunawa.
Sabda saidi nabiyul karim, tujoh boh isem neuyue aja.
Neuyue peureunoe dum keu aneuk, nameung jarak mara bahaya.
Bek jipeurap iblih syaitan, beureukat deungon nama aulia.
Antara Musa deungon Muhammad, ureueng nyan meuhat saboh masa.
Salam tafse syhiet geuriwayat, nan ngon sifat geupeunyata.
Suratul Kahfi bak jus subhan, sinan taulan dhahe nyata.
Padum-padum firman Tuhan, neuajaran nabi kita.
Ureueng tujoh lapan ngon asee, that meuteuntee kalam rabbana.
Ashabul kahfi ureueng tujoh, barang see troh jarak bahaya.
Sangkira tasurat nibak reumoh, peunyaket gadoh jarak bahaya.
Adat geutot reumoh han teutong, Tuhan tulong ngon seubabnya.
Dum peuncuri han jikarat, seubah beureukat nama aulia.
Ngon rizeuki keumudahan, kurnia Tuhan rabbul asma.
Beukit tasurat nibak biduk, han le duduk barang jan masa.
Hanle karam dalam laot, beuthat ribot nyang that lageena.
Jarak tupan jeueh bakat, deungon beureukat nama aulia.
Gadoh riyeuek ngon geulumbang, meungna taulan surat mulia.
Han Tuhan bri geutanyoe meukarat, seubab beureukat asee guha
Aneuk miet moe nyang that sangat, tasurat isem tujoh nama.
Lheueh tasurat bak keureutah, teuma takeubah bak teumpatnya.
Atawa taboh dalam bantai, hanle sagai jimeujaga.
Jimoe hanle ji eh mangat, seubab keuramat nama aulia.
Bek hana tasurat wahe sahabat, khasiat le that Tuhan kurnia.
Bek gata syhen payah ngon reugoe, supaya adoe meuteumee laba.
Meunyoe hana pangkai dilee, syhit kateuntee laba hana.
Ureueng meugoe nagot pade, tasuratle nama aulia.
Surat bak kayee haraf bak keunong, diteungoh umong nyan tapula.
Sigala peunyaket hanle keunong, tikoh geusong hanle ji lingka.
Ubat mumang nyan pijroh that, tasurat bak keunong keutika.
Oh sare lheueh nyan tasurat, teuma talipat pantaih sigra.
Bak sapai unun nyan taikat, kurnia hadharat sijuek anggota.
Mumang gadeh tuboh mangat, eungon beureukat nama aulia.
Teuma ureueng nyan jeuet keubidan, tasurat taulan le ngon sigra.
Lheueh tasurat teuma talipat, laju taikat bak uram pha.
Bak pha unun nyan taikat, tulong hadharat budak keulua.
Aneuek ngon nang jeuet seulamat, deungon beureukat asoe guha.
Budak teubit deungon mangat, karunia hadharat Tuhan nyang esa.
Sangkira tame bak meuhukom, meunang he kawon dakwa gata.
Tangui surat wahe taulan, keuneng aturan narit gata.
Bak sapai unun nyan taikat, meunang meuhat dakwa gata.
Peue nyan takheuen dum han salah, han soe teugah ubak gata.
Beutapateh deungon seusungoh, sit beutatroh bak keupala.
Sit beutangui beurangkajan, kurnia Tuhan jarak bahaya.
Sangkira gata raja buet salah, keunong amarah teumeureuka.
Watee tangui surat, meuaf meuhat hanle meureuka.
Akai peunoh soe nyang surat, leubeh pangkat lom ngon kaya.
Sangkira tabi bak inong madeung, burong bajeueng han jeuet ji daya.
Hanjeued jijak ummi shubyan, meuteumee meunan ban sabda.
Ummi shubyan inong syeitan, jidaya insan budak keulua.
Meungnyo tasurat jarak jithat, deungon beureukat nama aulia.
That jitakot ngon jimalee, meunan meuteumee dalam sabda.
Faedah le that han ek peugah, malainkan Allah nyan ek hingga.
Jeup-jeup rumoh dum bak tatroh, supaya jeuoh mara bahaya.
Wahe taulan troih surat nyoe, aduen adoe dum bakrata.
Adat han jeued tasurat keudroe, peu upah adoe tabri meulanja.
Kahanjeued droe gop tapue upah, beulanja taboh dum sikada.
Bek gata syhen upah tabri, meunghan pakri meuteumee laba.
Deungon seubab tatroh surat, neubri beureukat ubak gata.
Ngon reuzeuki pi keumudahan, seubab taulan nama aulia.
Reuzeuki mudah bahaya gadoh, soe nyangna troh nama aulia.
Beureukat keuramat isem tujoh, Tuhan peutroh ban nyang sabda.
Subhanallah wabihamdihi, maha suci Allah taala.
Gadoh beunci teuka gaseh, meungna tapateh kalam rabbana.
Subhanallah walhamdulillah, nyoe lon kisah nama aulia.
Tuhan tulong nibak malang, nyoe lon karang seun-seun sibanja.
Lon teueng beureukat nibak guree, lon teurajee nibak ulama.
Lon peuaceh jus subhan, tulong Tuhan beu ek langka.
Supaya meuphom bak ureueng deungo, nyang na ileumee dum sikada.
Deungon mujizat sigala nabi, bak Tuhan bri iman sampurna.
Kalam Tuhan bak ek lon seuon, hingga ajal lon hilang nyawa.
Deungon beureukat kalam Allah, lailahaillallah bak ek lonkata.
Bak ek lon teumee ucap dua kalimah, pujoe Allah Tuhan nyang Esa.
Watee seukreut beuseulamat, soe nyang ingat kalimah mulia.
Deungon beureukat ayat Qur'an, firman Tuhan nyang that mulia.
Firman Allah dalam Qur'an, dumna taulan bek talupa.
Qalal lahu taala am hasibtu, anna ashhabal kahfi warraqim kanu ayatina ajabaa.
Deungo he sahabat dum teurata, neudeungo nibak ganiyul naim, makna raqim neucalitra.
Lhee droe ureueng syre digampong, jak lam gunong meudewana.
Taqdirullah meudhahe kudrat, nyum srot langet ateuh keupala.
Ban jikalen lalu jiplueng, seun srot meuteumueng saboh guha.
Guha bate sangat indah, itamong pantaih sigra-sigra.
Jitamong ban lhee le udalam, takdi Tuhan nyang kuasa.
Oh sare troh jih udalam, teutop yohnyan pinto guha.
Guha teutop le ngon batee, pakri lagee lheueh ulua.
Ureueng lhee droe yohnyan susah, apaoh apah duka cita.
Lalu jimarit sabe keudroe, pakri geutanyoe teubiet ulua.
Barang kakri han ek tailah, meukon bak Allah tameupinta.
Peue na amai Tuhan teurimong, jinoe tateung sinan punca.
Talakee bak Allah dum teujinoe, beuleupah geutanyoe nibak bahaya.
Coba ingat dum geutanyoe, tangadudroe bak rabbana.
Teuma seuet rakan sidroe, geuhareutoe bak nyang dua.
Tango ulon hareutoe, masa saboh roe lon keuraja.
Nibak kaum lon mustajabah, jinoe lon peugah bak rabbana.
Lon peu upah peubuet amai, lo bri pangkai ngon beulanja.
Ban nyang maklum lon bri meuhat, lon peuadat barangjan masa.
Bak siuroe upah kameuhat, meunan adat ulon keureuja.
Nibak siuroe Tuhan teukeudi, sidroe faki ban jiteuka.
Ruepa pigot shaleh hansoe, ureueng lakoe that takwa.
Ulon teupeudong lon yue, ibadat, upah meuhat ulon peuna.
Ulon teukheun bak ureuengnyan, tadong kaman sinoe gata.
Taibadat sikhan uroe, upah dumna kubri keugata.
Sadum ngon upah nyang si uroe, tadong sinoe muda bahlia.
Oh jideungo lon kheun meunan, meudakwa han ureueng muda.
Teuma jidong sikhan uroe, Tuhan jipeujoe hana reuda.
Peujoe Tuhan hana khale, seulawuet keunabi hana reuda.
Oh troh bak kheut sikhan uroe, jilakee droh jih jigisa.
Lon brie le upah ban nyang janji, lalu faki le jigisa.
Ureueng nyang dilee teuma jisudi, padumna neubri keumuda balia.
Teuma lon peugah ban nyang lon bri, beungeh faki yang pertama.
Ngon amarah jikheun yohnyan han patot, dumna tabri beulanja.
Lon nyang peubhuet siuroe seuntok, sadum syhiet tajok tabri beulanja.
Yohnyan beungeh bukon bubarang kajiwirang le jigisa.
Upah tinggai jih jiboh droe, ulon deudoe susah teuka.
Upah jih tinggai leumo lou bloe, usaha droe lon peulara.
Leumo meuaneuek hana teudoh, hingga troh ploh peunoh blang raya.
Leumo saboh nyang asai phon, troh-troh bak thon aneuek jina.
Padum lawet akhe deudoe, ureueng saboh roe kajiteuka.
Umu tuha sangat dhaef, that kaleumoh jeup-jeup anggota.
Ok kaputeh gigoh kateulhoh, teuot leumoh hana tara.
Lalu jingadu bak lon sidroe, upah saboh roe le jipinta.
Leumo pile kajeud baklon, katroh reukon bak lon kira.
Ulon peuteunyok teuma upah, leumo bahrullah milek gata.
Teuma jikheuen lon peuayang, hana sayang ulon katuha.
Ulon meusumpah auwalabillah, sabet nyoe sah milek gata.
Ulon peugah hal keulakuan, diasaiphon lon calitra.
Oh jideungo lon kheun meunan, galak yohnyan ureueng tuha.
Teuma jipeuwoe leumo habeh, joh lon gaseh hate suka.
Nyan keu amai lon he tolan, nibak Tuhan lon teueng pahla.
Ya Tuhanku tango kamoe, lon peubuet nyoe karena gata.
Ya Ilahi polan yarabbi, keulon neubri jalan keulua.
Meunyoe ikheulas amai lon nyoe, bak leupah jinoe nibak guha.
Kalam pisrot nyan dibahah, gunong peungeuh le meucaya.
Bahro leumah cahaya uroe, jiyue lom deudoe bak taulannya.
Cuba digata mohon bak Allah, kadang meuteuhah pinto guha.
Teuma meututo sidroe taulan, dilon pirakan bah lon cuba.
Saboh masa yoh saboh roe, deuek that nanggroe makanan hana.
Makanan le bak lon sidroe, laen sinatroe hana sapatna.
Teukeudi po Tuhanku rabbi, grak teukeudi ateuh hamba.
Inong dara teuka bak kamoe, ngon sambinoe jroh that rupa.
Reupa that jroh hana lawan, tamse intan cahya muka.
Jijak lakee bak lon makanan, yoh masanyan peuhasena.
Yoh masanyan deumpue murah, kareunia Allah ateuh hamba.
Jilakee makanan baklon sidroe, dara sambinoe jroh that reupa.
Puena makanan teungku jinoe, ulon teunyoe lapar dahaga.
Adatna makanan tabri jinoe, deuek uroe nyoe hana tara.
Wahe teungku kaseh sayang, neubri makanan keulon sigra.
Suara maneh han tapeugah, rupa indah sang meutia.
Reupa sambinoe jroh that laku, ulon napsu teuka hawa.
Teuma lon kheun bak ureueng binoe, ulon teunyoe napsu keugata.
Tadeungo lon he sambinoe, ulon teunyoe teuka hawa.
Nyan keugata hate lon that, peue nyang hajad ulon tapeuna.
Meutapeutroh napsu lonnyoe, lon bri jinoe peue tapinta.
Adat napsu keumueh pirak, peue nyang galak lon bri sigra.
Ban jideungo lon kheun laku, tapreh dilee siklep mata.
Lon jak tanyong bak suami, meungka neubri ulon teuka.
Lheueh jikheun nyan dara sambinoe, jitren jiwoe pantaih sigra.
Jiwoe laju pantaih rijang, jijak kheun ban bak jeudonya.
Oh sare troh bak suami, jitanyong kri pantaih sigra.
Habeh jipeugah gop meukeusued, teuma jiseuot peue salahna.
Kajilakee jak leh tabri, meungbek mate aneuek cut raya.
Lheueh nyan jijak ureueng binoe, janji beunoe kajirila.
Teuma lon kheuen bak ureueng binoe, taeik keunoe pantaih sigra.
Oh jideungo lon kheuen meunan, ji ek yohnyan pantaih sigra.
Oh sare troh ji ek baklon, lalu jilhon leumah anggota.
Jipinah ija leumah aurat, lon maken that teuka hawa.
Oh sare rap ulon keunan, beurahi yohnyan hana tara.
Ureueng binoe yohmasanyan, leungo badan jeup-jeup anggota.
Teuma lon tanyong bak ureueng binoe, pakon meunoe leungo anggota.
Ureueng binoe teuma seuot, seubab lon takot keu rabbana.
Ngon leumoh leumbot nyan jiseuot, jikheuen jitakot keuhak taala.
Seubab lon takut nyan keu Tuhan, leungo badan yo anggota.
Ban lon deungo meunan jipeugah, lonpi susah hate lam dada.
Leumoh ngon teuboh teumakot asoe, lon tanyong proe pantaih sigra.
Pakri tatakot nyan keu Tuhan, lon sukaran hana tara.
Ureueng binoe lom jiseuot, leumoh leumbot ngon seuara.
Allah he teungku lon takot that, seksa sangat dalam neuraka.
Nyan keuseubab leungo badan, lon takot keutuhan teumeureuka.
Peujeud mangat teungku disinoe, page deudoe talop neuraka.
Peujeud mangat sinoe dinanggroe, page deudoe talop neuraka.
Teuma lon kheuen nyan teuma deudoe, lon pi hansoe teumakot raya.
Ulon takot keupotallah, teuka susah dalam hate.
Lon tople aurat bued han jadeh, teuma lon weh pantah sigra.
Buet han jadeh lon toep aurat, teuma lon tobat ngon naseuha.
Ulon tobat lon bri kifarat, kateuhah surat kateubuka.
Lon bri seudeukah keu ureueng binoe, jitren jiwoe bak judonya.
Nyan keu amai kalon peugah, meunyo ikheulas bak leumah tanda.
Ya Tuhanku Nedeungo kamoe, lon peubuetnyoe kareuna gata.
Jikalee neutueng amai lonnyoe, bak leupah jinoe dalam guha.
Lheueh jikheuen nyan gunong piteuhah, deueh leleumah nyan ulua.
Deueh leleumah mata uroe, peungeuh meuseumpreu ban saboh guha.
Jieu ulua leumah deumpue, peungeuh meuseumpreu sigala donya.
Han syhiet najeud lom jiteubiet, mantong meugrit dalam guha.
Teuma meuteuto sidroe treuk rakan, nyankeu tolan keutika.
Dilon pina yon saboh roe, bakti lon nyoe keu ibu bapa.
Ma lon ngon ku tuha nethat, lon hareukat mita beulanja.
Lon teueng upah keubue kameng, keunafakah ibu bapa.
Geunap uroe prah ie rabin, keuminuman droenyan bandua.
Beungoh seupot peuwoe ierabin, syhiet that yakin keunang bapa.